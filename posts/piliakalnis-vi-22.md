---
title: Ko tikėjosi ir ką Pamiškės piliakalnyje rado naujieji VU radijo klubo nariai?
date: 2023-11-03
author: Simonas Kareiva LY2EN
gravatar: simonas@5grupe.lt
twitter: "@kareiva"
layout: post
---

![VU radijo klubo nariai aktyvuoja piliakalnį VI-22](/assets/vi-22/vi-22-1.jpeg)

Vilniaus universiteto radijo klube atsiradusių naujų narių gausa subūrė klubiečius naujai išvykai į LHFA (Lithianian Hill Forts Awards) piliakalnių programą. Išvykos iniciatoriai Domantas LY1JA ir Simonas LY2EN suorganizavo savotiškas krikštynas naujokams Giedriui LY7GG ir Juozui (be šaukinio), o prie išvykos taip pat prisijungė ir Haroldas LY5IM bei Audrius LY4AU. Aktyvavimui pasirinkome netoli Aukštadvario esantis Pamiškės piliakalnį, kurį paskutinį kartą 2005 metais aktyvavo Gintas LY2KW. Išsiruošėme į kelionę ankstyvą sekmadienio rytą ir apie valandos trukmės kelionėje pakalbinome naujuosius klubo narius apie jų lūkesčius šiame hobyje.

---

Giedrius LY7GG pakeliui pasakojo, jog pirmoji jo radijo mėgėjiška veikla buvo ARISS (mėgėjiški ryšiai su astronautais TKS - Tarptautinėje kosminėje stotyje) kontaktai, kurių karts nuo kart pasiklausydavo rankiniu radijo imtuvu. Vėliau Giedrius atrado, kad vienoje iš Lietuvos mokyklų taip pat vyko VU RK organizuotas kontaktas su astronautu TKS. "Aišku, apie radijo mėgėjiškas varžybas taip pat teko girdėti, daugiausiai iš VU RK TV laidų, o apie kultūrines veiklas sužinojau išgirdęs apie JAV vykstančius POTA ir SOTA, ir UK - BOTA. Vis pagalvodavau, kad Lietuvai irgi reiktų kokio POTA - parkų turime. Ir štai apie LFHA sužinojau jau tapęs radijo mėgėju - mintis super!" - dalijosi surinktomis žiniomis Giedrius.

Juozas pakeliui į Pamiškės piliakalnį savo ruožtu akcentavo kitus radijo mėgėjiškos veiklos ypatumus - jam įdomu tiesiog išmokti elementariai naudotis radiju ir sugebėti užmegzti paprastą radijo ryšį. "Čia toks ūkinis bazinis įgūdis, kurį noriu įvaldyti ir gauti mėgėjo licenciją. Bet man pirmiausia įdomu radijo bangos apskritai, nuo elektromagnetinio lauko teorijos iki antenų geometrijos ir konstrukcijos. Apskritai įdomu, kas dedasi oro tarpe (air gap). Arba, kitaip tariant, ką spinduliuoja elektronikos įtaisai, kurių spinduliuotė yra šalutinis reiškinys."

![VU radijo klubo nariai aktyvuoja piliakalnį VI-22](/assets/vi-22/vi-22-2.jpeg)

Atvykus piliakalnyje įsikūrėme gana greitai, išskleidėme Spiderbeam stiebą, iškėlėme juo G5RV anteną ir pradėjome darbą 3.680 MHz dažnyje. Neilgai trukus ryšių žurnalas prisipildė keliolika lietuviškų kontaktų, tačiau akivaizdu jog sekmadienį 80 metrų diapazone dalyvių buvo kiek mažiau, negu, pavyzdžiui, šeštadienio rytą, kai vyksta lietuviškasis LRMD "trafikas", kurio metu radijo mėgėjai  dalinasi įvairia informacija. Bet mus gana vėsiame ore gurkšnojančius kavą gelbėjo tuo metu eteryje vykstantis CQ WW SSB varžybų turas, kurio dalyvius nesunkiai prisikalbinome užmegzti ryšį ir tuo pačiu ryšių žurnalą vėliau pateikėme ne tik LHFA programai, bet ir CQ WW SSB varžyboms.

![VU radijo klubo nariai aktyvuoja piliakalnį VI-22](/assets/vi-22/vi-22-3.jpeg)

Surinkus reikiamų 30 radijo ryšių savo patirtimi dalinosi Juozas: "Buvo įdomu išbandyti pačiam užmegzti ryšį. Kelis kartus per petį jau stebėjau kaip tai daro kiti, todėl sekėsi visai gerai. O ką dariau negerai, paaiškino ir patarė balsas iš radijos 🙂 (Rolandas LY0NAS - aut. past.). Iš to ką jau teko matyti, įdomiausi buvo ilgesni pašnekesiai apie apie ryšių mezgimą ir šį bei tą. Mažiausiai įdomus, bent jau kol kas, atrodo sportinis elementas, kai ryšiai mezgami vien dėl skaičiaus." Na o Giedriaus LY7GG įspūdžiai buvo labai geri: "6 ryto keltis gal kiek mažiau smagi dalis buvo, bet antenos kelimas ir piknikas gamtoje pataisė ryto pradžią. Buvo gera proga pasimokyti operuoti eteryje su labiau patyrusių kolegų pagalba, susipažinti su dalyvavimu varžybose, mat kaip tik tuo pat metu vyko CQ WW SSB."

![VU radijo klubo nariai aktyvuoja piliakalnį VI-22](/assets/vi-22/vi-22-4.jpeg)

Pora valandų praleidę puikios gamtos apsuptyje iškeliavome Vilniaus link, tarp automobilių bendraudami VHF bangų ruože taip pat pasilabinome su LY2WR stotimi, esančia netoliese. "Grįžtant kelyje štai su tokia rimta stotimi kontaktą užmezgėme, kas tokiose bangose ir nuošalioje vietoje buvo kiek netikėta." - stebėjosi Giedrius LY7GG. "Tiesą sakant, iki šiol neteko sudalyvauti varžybose - čia vienas mano artimesnių tikslų. Po šio apsilankymo sukilo azartas ir daugiau piliakalnių aplankyti, o sąrašas pas mus ilgas. Taip pat ruošiuosi reguliariau LYAC sudalyvauti!" - energingai kelionės metu atgal pasakojo Giedrius.

Keliaujant atgal Juozo galvoje kirbėjo jau kitas radijo mėgėjiškas projektas: "Kažkada perskaičiau hackaday.com, kad galima iš USB -> VGA adapterio pasidaryti tik siunčiantį SDR. Ties tuo sakiniu iškart nuėjau į AliExpress ir užsisakiau vieną. Tada daskaičiau, kad nereiktų per jį nieko siųsti, nes jis neturi filtro ir spinduliuos labai platų spektrą. Dabar planuoju išardyti tą adapterį ir patikrinti ką gi jis iš tikrųjų gali siųsti ir jei veikia, sukonstruoti filtrą". Juozas taip pat neslėpė, kad ieškojo būdų kaip geriau perprasti radijo mėgėjišką teoriją ir lengviau išlaikyti radijo mėgėjo egzaminą, kuriam šiomis dienomis intensyviai ruošėsi.

Sekantis Vilniaus universiteto radijo klubo narių susitikimas - tradicinis prieškalėdinis picos valgymas vienoje Vilniaus picerijų. Iki pasimatymo, 73!